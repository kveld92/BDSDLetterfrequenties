# source: https://www.nu.nl/geldzaken/5959109/financiele-problemen-bij-yarden-klanten-moeten-bijbetalen-voor-uitvaart.html
Enkele honderdduizenden klanten van Yarden die een uitvaartverzekering hebben bij het bedrijf, moeten kostenstijgingen van
de uitvaart zelf gaan betalen omdat het bedrijf met financiële problemen kampt. Een woordvoerder bevestigt een bericht van De Telegraaf hierover aan NU.nl.

Vanaf 1 januari 2020 wordt de waarde van 380.000 pakketpolissen bevroren. De verzekerden over wie het gaat, krijgen
deze dinsdag een brief.

Wanneer de uitvaart na 1 januari 2020 duurder wordt - door bijvoorbeeld inflatie - wordt dit niet meer gedekt door
de verzekering, hoewel dit in eerste instantie wel in de voorwaarden stond.

Yarden doet dit onder druk van toezichthouder De Nederlandsche Bank (DNB). De verzekeraar heeft namelijk niet genoeg
financiële buffers voor de financiële verplichtingen van het bedrijf.
Kosten uitvaart flink gestegen

De financiële problemen bij Yarden zijn ontstaan door een pakket oude verzekeringen.
In deze oude portefeuille zitten vooral naturapolissen die niet voor een bepaald bedrag verzekeren,
maar een totaal pakket ongeacht de kosten vergoeden; zogeheten pakketpolissen.

Maar de onkosten voor een uitvaart zijn flink gestegen sinds het afsluiten van deze polissen.
Ook de beleggingsopbrengsten zijn tegengevallen door de lage rente. Hierdoor legt Yarden nu toe op deze polissen.
Eerder probeerde Yarden deze polissen om te laten zetten, maar dit ging niet volgens de juiste voorwaarden.
Sparen voor hogere kosten

"De kosten van de producten en diensten in deze pakketten zijn de afgelopen jaren gestegen en zullen in de toekomst
verder stijgen", aldus het bedrijf. "Daardoor komt Yarden in de toekomst voor hoge uitgaven te staan die niet kunnen
worden betaald uit beleggingsopbrengsten of premies."

Yarden geeft klanten nu de keuze. Ze kunnen zelf gaan sparen voor eventuele hogere kosten, ze kunnen de polis opzeggen
of ze kunnen niets doen en afwachten. Bij deze laatste optie wordt op het moment van overlijden in overleg gekeken
naar de diensten en producten die kunnen worden uitgevoerd.
